---
type: "docs"
title: "התחילו עם קוד פתוח שאתם כבר משתמשים בו"
slug: "what-u-use"
linkTitle: "התחילו עם קוד פתוח שאתם כבר משתמשים בו"
weight: 30
description: "כאשר מציצים פנימה לגיטהאב, מחפשים את הצעד הראשון בקוד פתוח, הרבה פעמים מרגישים מוצפים. מאיפה מתחילים? איך בוחרים את הפרויקט הראשון כשיש מיליוני פרוייקטים ב-GitHub?"
---
### 💡 טיפ הזהב שאנחנו יכולים לתת הוא - תרמו לפרויקט שאתם כבר מכירים ואוהבים
ההמלצה שלנו לכל תורם או תורמת חדשים היא פשוטה: בחרו פרויקט קוד פתוח שאתם כבר משתמשים בו באופן קבוע.
זה יכול להיות כלי CLI, עורך קוד, ספרייה שאתם משלבים בעבודה היומיומית שלכם, או תוסף ל-VSCode.

הבחירה בפרויקט מוכר מייצרת מוטיבציה וסינרגיה שלא ניתן לקבל בדרך אחרת:
- חיבור מיידי שיוצר מוטיבציה: אתם כבר מבינים את הצורך שהפרויקט פותר. כל שינוי קטן שאתם מבצעים ישפיע ישירות על כלי שאתם מכירים ומעריכים, וזו דחיפה אדירה להמשיך.
- יעילות בניהול זמן: אם הפרויקט משתלב בעבודה שאתם גם ככה עושים בתכנות, אתם יכולים "לחסוך זמן". ההתעסקות בפרויקט הופכת לחלק מהזמן שאתם כבר מקצים לפתרון בעיות, במקום משימה נפרדת נוספת.
- הכרת המשתמש (UX): אתם כבר משתמשי קצה. אתם יודעים איפה הכלי "כואב" ואיפה הוא מצטיין, וזו נקודת פתיחה טובה בהרבה מכל פרוייקט חיצוני שתנסו להיכנס אליו.

### 🔍 קריטריונים לבחירה נבונה
כדי שהחוויה הראשונית תהיה מוצלחת ולא מתסכלת, וודאו שהפרויקט עומד בקריטריונים הבאים:
- לא גדול מדי: הימנעו מפרויקטים מפלצתיים עם עשרות מיליוני שורות קוד. חפשו פרויקט בינוני המאפשר לכם ללמוד את בסיס הקוד בלי להיבהל או להיות מוצפים.
- קהילה פעילה: חפשו פרויקט עם מיינטיירים שמעוניינים בתורמים חיצוניים ויש דרך לתקשר איתם. תמיכה קהילתית היא קריטית לתורמים מתחילים.
- תיעוד בסיסי: גם אם אתם לא מתכוונים לקרוא אותו כולו, תיעוד טוב מסייע להבין את ארכיטקטורת הפרויקט ואת תהליך ההרצה המקומית.

### 🕹️ שלב ההתמדה: לשחק עם הקוד
לאחר שהרצתם את הפרויקט המקומי, סביר להניח שהקושי העיקרי הוא "איך מבינים את הקוד?". במקום לנסות לקרוא את הכול, התחילו לשחק איתו.
ה"משחקים" האלה הם הדרך הטובה ביותר לפתח אינטואיציה לגבי הפרויקט:
- שנו פלט קטן: מצאו מחרוזת פלט והחליפו אותה. וודאו שהשינוי שלכם מופיע. זה מחבר בין הקובץ הפיזי שערכתם לתוצאה הוויזואלית.
- שימו נקודות עצירה (Breakpoints): השתמשו בכלי Debugger כדי לעקוב אחר זרימת הקוד. עקבו אחר משתנים לאורך דרכם בתוך הפונקציות.
- נסו לשבור אותו: שנו פרמטרים שונים, הזינו קלט לא חוקי ובדקו איפה הקוד "מתפוצץ". הבנה של מגבלות הקוד מלמדת המון על המבנה שלו.

התמדה היא לא רק ישיבה ממושכת, אלא סקרנות פעילה.\
הזדמנות להזכיר מאמר אחר שכתבנו על כניסה לפרוייקט קוד פתוח-  [בואו בגישה של למידה]({{< ref "/articles/learning" >}}).

### 🚀 זיהוי ההזדמנות: המעבר מתלמידים לתורמים
בשלב מסוים תרגישו שאתם מוכנים לצעד הבא:
- פתרון Issue קיים: חפשו Issue שמתאים לרמת הידע שלכם. אם מנהלי הפרויקט הגדירו אותו כ-"Good First Issue", זה סימן מצוין.
- שיפורים כמשתמשים: כמשתמשים פעילים, אם אתם נתקלים בחוויה שניתן לשפר (באג קטן, חוסר בתיעוד), אתם נמצאים במיקום המושלם לפתור אותה.

המעורבות הזו תפתח לכם אופקים חדשים, תכיר לכם תהליכי עבודה מתקדמים ותוציא אתכם מהקופסה של מה שאתם פוגשים בעבודה היומיומית.

{{< comments >}}